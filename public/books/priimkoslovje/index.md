---
title: 'Izziv: Priimkoslovje'
subTitle: 'Dodatni material za učitelje'
coverImg: 'pumice-horizonta.png'
date: '2022'
public: true
language: 'sl'
chapters:
    - pumice/priimkoslovje/01-zajci-in-medvedi
    - pumice/priimkoslovje/02-koprcani
    - pumice/priimkoslovje/03-prleki-in-prekmurci
    - pumice/priimkoslovje/04-najvecji-v-dezeli
---

Delo s podatki je privlačno in zabavno – če ga znamo narediti takšnega.

So stvari, ki gotovo niso privlačne, še manj pa zabavne. Narisati graf v Excelu, izračunati povprečno oceno iz matematike v sedmem b, v kakšni zahtevnejši gimnaziji pa celo statistično signifikantnost razlike med višinami dijakinj in dijakov. Dolgčas. Komu mar takšne vaje iz seštevanja in deljenja.

Tule imamo zanimivejše podatke: zbirko 100.000 Slovencev z 200 najpogostejšimi priimki ter njihove (seveda približne) lokacije na zemljevidu in pripadajoče občine. Presenetilo nas bo, kaj vse se da izvleči iz njih.

Te podatke raziskujemo v aktivnosti [Priimki](https://pumice.si/activity/10_priimki/), ki smo jo – poleg drugih – pripravili v okviru projekta Pouk s ščepcem umetne inteligence ([Pumice](https://pumice.si/)). Da bi zanje izvedelo čimveč učiteljev in učencev, pa smo jo preoblikovali še v izziv – serijo štirih kratkih video posnetkov, ki jim sledi vprašanje, na katerega lahko učenci odgovorijo, če še sami naredijo nekaj podobnega, kot so videli v posnetkih.

Izziv je zasnovan tako, da se ga lahko učenci lotijo sami. Nič pa ni narobe - in celo zelo prav je - če jim pomaga tudi učitelj. Učitelj pa mora zajemati iz malo večje sklede. Tule je, ta skleda. V njej so odgovori na vprašanja iz izziva in pomoč pri morebitnih zapletih. Poleg predvidene rešitve opisujemo tudi druge poti in kažemo nekoliko širšo sliko. Tu in tam bomo navrgli še kakšno zanimivo vprašanje, na katerega lahko odgovorimo s pridobljenim znanjem. Tako lahko okrog izziva oblikujemo kar celo učno uro zemljepisa, zgodovine ali slovenščine.
